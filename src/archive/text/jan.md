---
title: jan li awen a
description: Poem inspired by 107 (also known as "The People Will Live On") by Carl Sandburg
captures:
  -
    - https://web.archive.org/web/20061211230735/http://tokipona.esperanto-jeunes.org:80/text/jan.html
    - https://web.archive.org/web/20070314081325/http://tokipona.esperanto-jeunes.org:80/text/jan.html
    - https://web.archive.org/web/20070312023334/http://tokipona.esperanto-jeunes.org:80/text/jan.html
---

![](/images/jan.jpg)

jan li awen a.  
jan nasa en jan pakala li awen.  
jan ike li wile ike e jan pona.  
&nbsp; jan pona li tawa ma.  
&nbsp; jan li anpa e ike li awen.  
ali li kama tawa jan. taso jan li awen.  

jan li wile lape li sona ala  
li lon kulupu li toki:  
&nbsp; "mi wile e mani.  
&nbsp; tenpo ali la mi pali.  
&nbsp; mi wile e tenpo.  
&nbsp; mi jo e tenpo la  
&nbsp; &nbsp; mi ken pona tawa jan ante  
&nbsp; &nbsp; li ken lukin e toki awen  
&nbsp; &nbsp; li ken toki  
&nbsp; &nbsp; li ken kama sona.  
mi wile e tenpo."  

jan li ike li pona.  
ona li ike lukin li toki e ni:  
"jan ante li pakala e mi li ike tawa mi. ali li ike.  
mi wile ala e ni. mi wile tawa tan ma ni."  

jan li suli.  
ona li sama ala soweli.  
&nbsp; tenpo pini la jan li wile e moku taso.  
&nbsp; tenpo ni la jan li wile e ijo mute.  
jan li wile e nasin sewi  
&nbsp; li wile sona  
&nbsp; li pana e kalama musi  
&nbsp; li toki musi  
&nbsp; li wile.  
 
jan li ken lukin li ken kute li ken moku.  
taso jan li wile mute mute e ijo sewi.  
jan li pali li moku. jan li ken la ona li sewi.  
&nbsp; moku en moli li ken ala ante e sewi.  
jan li wile sewi.  
&nbsp; jan ike li wile pakala e wile ni.  
&nbsp; taso jan li wile kin.  

jan li sona  
e telo laso  
e kon wawa.  
jan li lon ma. ma li pona tawa jan.  
&nbsp; jan ma li ken lape li ken wile.  

jan li ken ante mute.  
ma li ken ante mute kin.  
kon li kama tan telo. telo li kama anpa tan kon sewi.  
suno li tawa. mun li kama.  

suno loje sewi a.  
jan li lon.  
jan li ken pona.  
 
jan ike li ken ala ike e jan ali.  
wawa. tenpo. toki ala. a...  
jan ali li wile.  

jan li lon pimeja li pilin ike mute li tawa  
li lukin e mun sewi pona.  
jan li wile.  
&nbsp; "mi tawa seme? seme li kama?"  

 [This poem is inspired by [Carl Sandburg](http://web.archive.org/web/20061211230735/http://en.wikipedia.org/wiki/Carl_Sandburg)'s poem [107](http://web.archive.org/web/20061211230735/http://www.geocities.com/martyhillary/ThePeople.html) (also known as "The People Will Live On") from his book <u>The People, Yes</u>.] 


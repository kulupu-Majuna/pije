---
title: A Brief History of Everything
description: "This briefly explains, well, everything! It starts with the Big Bang and discusses the major topics in history up until today."
captures:
  -
    - https://web.archive.org/web/20050211102218/http://tokipona.nytka.org/text/histb.html
    - https://web.archive.org/web/20070318025638/http://tokipona.esperanto-jeunes.org:80/text/histb.html
---
![](/images/hist08.jpg)

## jan li sona.

jan li pali e ilo li kepeken e ona. jan li ken moli e soweli kepeken ilo:

![](/images/hist09.jpg)

tenpo suli la jan li kama jo e moku kepeken nasin ni: ona li moli e soweli li moku e kili. -- taso tenpo ali la jan li tawa. soweli li tawa la jan li wile tawa.

tenpo li pini la jan li lawa e soweli e kasi. ona li jo e soweli. jan li wile moku la ona li ken moli e soweli ni. sama la ona li jo e kasi. jan li jo e ijo ni la ona li ken awen lon ma wan. pona!

 

## jan Masu

jan Masu li pali e ma tomo suli. jan mute li lon ma Masu. jan Masu li pali e tomo suli. tomo suli ni li pona tawa jan sewi Masu. tenpo suno ni la tomo suli ni li lon kin.

![](/images/hist10.jpg)

jan mute li pali lon ma Masu. jan pi nasin sewi Jawatu li pali. jan lawa Masu taso li pali ala. -- jan Mose li jan lawa pi nasin sewi Jawatu. jan Lensi li jan lawa pi ma Masu. jan Mose li toki e ni tawa jan Lensi: "jan sewi mi li toki e ni: jan pi nasin sewi Jawatu li ken ala pali tawa sina. ona li wile tawa ma ante." jan Lensi li toki e ni: "ona li ken ala tawa." jan Mose li lawa e jan pi nasin sewi Jawatu tan ma Masu. jan Lensi li wile moli e jan ni. taso ona li ken ala.

jan moli Masu li awen lon selo. jan pi nasin sewi Masu li pilin e ni: sijelo li awen lon selo ni la jan sewi li ken tawa e jan tawa ma sewi pona.

![](/images/hist11.jpg)
> ni li wan selo pi jan Tutankamun.

## jan Loma

jan Loma li wawa li lawa e jan mute. tenpo pini la ona li lawa e ma Kanse e ma Italija e ma Epanja e ma Inli e ma sin mute. toki Elopa mute li kama tan toki Loma.

jan lawa pi ma Loma li wile e ni: ma tomo Loma li suli li wawa. ona li wile anpa e jan Kasaka tan ni. jan Kasaka taso li ken anpa e jan Loma. jan lawa Kato pi ma Loma li toki mute e ni: Delenda est Carthago ("mi mute li wile pakala e ma Kasaka.") --- jan Kasaka li wile anpa e jan Loma. jan Loma en jan Kasaka li utala mute. jan Loma li anpa e jan Kasaka.

tenpo suli la kulupu pi jan lawa li lawa e ma Loma. taso jan Kasale li utala li weka e jan lawa mute. jan Kasala taso li lawa e ma Loma ali. ni li ike tawa kulupu pi jan lawa. jan lawa ni li moli e jan Kasale. nasin sewi Kolisu li kama. nasin ni li ike mute tawa jan Loma. jan Loma li moli e jan pi nasin sewi Kolisu. taso nasin sewi Kolisu li pona tawa jan lawa Kontansin pi ma Loma. ona li wile e ni: jan Loma li kepeken e nasin sewi Kolisu. nasin sewi Kolisu li suli.

nasin Loma li ante. jan lawa pi ma Loma li nasa. jan pi nasin sewi Jawatu en jan Tosi li utala e jan Loma li pakala e ma tomo. ni li ike tawa ma Loma. ma Loma li tu. tenpo kama lili la ma Loma li pini.

 

## tenpo ike

ma Loma li pini la ali li ike. jan mute li utala. jan Elopa li ken ala wan. -- jan li pali e ma tomo lili. ma tomo lili li jo e jan lawa. jan ante ali li pali tawa jan lawa. jan lawa li ike mute. jan pali li ken ala pona e ijo. jan pali li wile pana e mani mute tawa jan lawa. jan li ken ala pana e mani la jan lawa li pakala e jan pali. mama li wile pana e mani li moli la jan lili li wile pana kin e mani ni. -- tenpo ni li ike mute. jan li pali taso li ken ala musi.

soweli li ike. ijo ike li lon insa pi soweli ni. ijo ike ni li moli e jan Elopa mute. ike.

 

## jan li pali musi.

jan Elopa li wile pona. ona li kalama musi li kama sona e ijo sin mute. jan Mikelanselo li sitelen pona:

![](/images/hist12.jpg)

jan li ken musi li ken tawa li ken sona e ijo. pona! tenpo ni li pona. jan li sona e ijo mute. jan li tawa ma ante mute. jan Kitopakolunpu li tawa ma Amelika. pona! jan Elopa li tawa ma Amelika li awen lon ni.

 

## ma Amelika

jan Epanja li wile lawa e ma Amelika. taso jan Piten li utala e jan Epanja li anpa e ona. tenpo suli la jan Piten li lawa e ma Amelika. jan Piten li pona tawa jan Mewika. taso jan lawa pi ma Piten li nasa li wile e mani mute. ona li toki e ni: jan Mewika li ken ala suli li wile pana e mani mute tawa ma Piten. ni li ike tawa jan Mewika. jan Mewika li wile lawa e ma Mewika. jan Piten en jan Mewika li utala.

kulupu utala Mewika li lili li sona ala utala. jan utala Mewika li moku lili li jo e len pakala. jan Kanse li kama li pana e sona utala tawa jan Mewika. jan utala Mewika li anpa e jan utala Piten. pona!

 

## jan Kanse mute li moli.

jan Kanse mute li jo ala e mani. jan mute lili li jo e mani mute. ni li ike tawa jan Kanse. jan Kanse li utala e jan mani ike. ni li pona. taso jan li wile moli e jan sin e jan sin e jan SIN. jan Kanse nasa li moli e jan pona mute e jan sona mute. ike!

 

## tomo tawa

jan li pali e tomo tawa pona. tenpo lili la jan li ken tawa mute. pona!

![](/images/hist16.jpg)

## utala suli tu li kama.

jan Tosi en jan Osalasi li wawa li lawa e ma Sopisi. ni li ike tawa jan Sopisi. jan Sopisi li moli e jan suli pi ma Osalasi. jan Tosi en jan Osalasi li utala e jan Sopisi. taso jan Sopisi li pona tawa jan Piten. jan Piten li utala e jan Tosi e jan Osalasi. -- tenpo kama lili jan Elopa mute en jan Mewika li utala. ni li utala suli pi nanpa wan.

![](/images/hist13.jpg)

jan Tosi li anpa. jan Kanse li wile e ni: jan Tosi li pana e mani mute. jan Piten li wile pakala mute e jan Tosi ali. jan Mewika taso li pona lili tawa jan Tosi.

tenpo li pini. jan Tosi li pakala mute. ona li jo ala e moku e len pona. ali li ike tawa jan Tosi. taso jan Tosi wan li wile ante e ni. nimi ona li Ila. jan Ila li wile pona e ma Tosi li wile lawa e ma sin. jan Ila li kama lawa e ma mute. taso ona li tawa ma Posuka. ni li ike tawa jan Piten. jan Piten li utala e jan Tosi. ni li kama e utala suli pi nanpa tu.

![](/images/hist14.jpg)
![](/images/hist15.jpg)  

 

## toki pona

jan Marraskuu li pali e toki pona.

 

## tenpo suno ni

tenpo suno ni la sina pali e seme? 
